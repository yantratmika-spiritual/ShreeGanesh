श्रीगणेशाय नमः॥

अनिर्वाच्यं रूपं स्तवननिकरो यत्र गलित-
स्तथा वक्ष्ये स्तोत्रं प्रथमपुरुषस्यात्र महतः।
यतो जातं विश्वं स्थितमपि सदा यत्र विलयः 
स कीदृग्गीर्वाणः सुनिगमनुतः श्रीगणपतिः॥१॥

गणेशं गाणेशाः शिवमिति च शैवाश्र विबुधा 
रविं सौरा विष्णुं प्रथमपुरुषं विष्णुभजकाः।
वदंत्येके शाक्ता जगदुदयमूलां परशिवां
 न जाने किं तस्मै नम इति परं ब्रह्म सकलम्॥२॥
 
तथेशं योगज्ञा गणपतिमिमं कर्म निखिलं 
समीमांसा वेदान्तिन इति परं ब्रह्म सकलम्।
अजां सांख्यो ब्रूते सकलगुणरूपां च सततं 
प्रकर्तारं न्यायस्त्वथ जिगति बौद्धा धियमिति॥३॥

कथं ज्ञेयो बुद्धेः परतर इयं बाह्यसरणि-
र्यथा धीर्यस्य स्यात्स च तदनुरूपो गणपतिः।
महत्कृत्यं तस्य स्वयमपि महान् सूक्ष्ममणुवद्
ध्वनिर्ज्योतिर्बिंदुर्गगनसदृशः किं च सदसत्॥४॥

अनेकास्योऽपाराक्षिकरचरणोऽनंतहृदय-
स्तथा नानारूपो विविधवदनः श्रीगणपतिः।
अनंताह्वः शक्त्या विविधगुणकर्मैकसमये 
त्वसंख्यातानंताभिमतफलदोऽनेकविषये॥५॥

न यस्यान्तो मध्यो न च भवति चादिः सुमहताम्
अलिप्तः कृत्वेत्थं सकलमपि खंवत् स च पृथक्।
स्मृतः संस्मर्तृणां सकलहृदयस्थः प्रियकरो 
नमस्तस्मै देवाय सकलसुरवंद्याय महते।६॥

गणेशाद्यं बीजं दहनवनितापल्लवयुतं 
मनुश्चैकार्णोऽयं प्रणवसहितोऽभीष्टफलदम्।
सबिंदुश्चागाद्यां गणकऋषिछंदोऽस्य च निचृत् 
स देवः प्राग्बीजं विपदपि च शक्तिर्जपकृताम्॥७॥

गकारो हेरंबः सगुण इति पुंनिर्गुणमयो 
द्विधाऽप्येको जातः प्रकृतिपुरुषो ब्रह्म हि गणः।
स चेशश्चोत्पत्तिस्थितिलयकरोऽयं प्रथमको 
यतो भूतं भव्यं भवति पतिरीशो गणपतिः॥८॥

गकारः कंठोर्ध्वं गजमुखसमो मर्त्यसदृशो 
णकारः कंठाधो जठरसदृशाकार इति च।
अधोभागः कट्यां चरण इति हीशोऽस्य च तनु-
र्विभातीत्थं नाम त्रिभुवनसमं भूर्भुवःसुवः॥९॥

गणेशेति त्र्यर्णात्मकमपि वरं नाम सुखदं 
सकृत्प्रोच्चैरुच्चारितमिति नृभिः पावनकरम्।
गणेशस्यैकस्य प्रतिजपकरस्यास्य सुकृतं 
न विज्ञातो नाम्नः सकलमहिमा कीदृशविधः॥१०॥

गणेशेत्याह्वां यः प्रवदति मुहुस्तस्य पुरतः 
प्रपश्यस्तद्वक्त्रं स्वयमपि गणस्तिष्ठति तदा।
स्वरूपस्य ज्ञानं त्वमुक इति नाम्नाऽस्य भवति 
प्रबोधः सुप्तस्य त्वखिल- मिह सामर्थ्यममुना॥११॥

गणेशो विश्वेऽस्मिन्स्थित इह च विश्वं गणपतौ 
गणेशो यत्रास्ते धृतिमतिरनैश्वर्यमखिलम्।
समुक्तं नामैकं गणपतिपदं मंगलमयं 
तदेकास्यं दृष्टेः सकलविबुधास्येक्षणसमम्॥१२॥

बहुक्लेशैर्व्याप्तः स्मृत उत गणेशे च हृदये 
क्षणात् क्लेशान्मुक्तो भवति सहसा त्वभ्रचयवत्।
वने विद्यारंभे युधि रिपुभये कुत्र गमने 
प्रवेशे प्राणांते गणपतिपदं चाशु विशति॥१३॥

गणाध्यक्षो ज्येष्ठः कपिल अपरो मंगलनिधि-
र्दयालुर्हेरंबो वरद इति चिंतामणिरजः।
वरानीशो ढुंढिर्गजवदननामा शिवसुतो 
मयूरेशो गौरीतनय इति नामानि पठति॥१४॥

महेशोऽयं विष्णुः सकविरविरिन्दुः कमलजः 
क्षितिस्तोयं वह्निः श्वसन इति खं त्वद्रिरुदधिः।
कुजस्तारः शुक्रो गुरुरुडुबुधोऽगुश्च धनदो 
यमः पाशी काव्यः शनिरखिलरूपो गणपतिः॥१५॥

मुखं वह्निः पादौ हरिरपि विधाता प्रजननं 
रविर्नेत्रे चंद्रो हृदयमपि कामोऽस्य मदनः।
करौ शक्रः कट्यामवनिरुदरं भाति दशनं 
गणेशस्यासन्वै क्रतुमयवपुश्चैव सकलम्॥१६॥

अनर्घ्यालंकारैररुणवसनैर्भूषिततनुः 
करींद्रास्यः सिंहासनमुपगतो भाति बुधराट्।
स्थितः स्यात्तन्मध्येऽप्युदितरविबिंबोपमरुचिः 
स्थिता सिद्धिर्वामे मतिरितरगा चामरकरा॥१७॥

समंतात्तस्यासन् प्रवरमुनिसिद्धाः सुरगणाः 
प्रशंसंतीत्यग्रे विविधनुतिभिः सांजलिपुटाः।
बिडौजाद्यैर्ब्रह्मादिभिरनुवृतो भक्तनिकरै-
र्गणक्रीडामोदप्रमदविकटाद्यैः सहचरैः॥१८॥

वशित्वाद्यष्टाष्टादशदिगखिलाल्लोलमनुवाग्-
धृतिः पादूः खड्गोऽञ्जनरसबलाः सिद्धय इमाः।
सदा पृष्ठ तिष्ठंत्यनिमिषदृशस्तन्मुखलया 
गणेशं सेवंतेऽप्यतिनिकटसूपायनकराः॥१९॥

मृगांकास्या रंभाप्रभृतिगणिका यस्य पुरतः 
सुसंगीतं कुर्वन्त्यपि कुतुकगंधर्वसहिताः॥
मुदः पारो नात्रेत्यनुपमपदे दोर्विगलिता 
स्थिरं जातं चित्तं चरणमवलोक्यास्य विमलम्॥२०॥

हरेणायं ध्यातस्त्रिपुरमथने चासुरवधे 
गणेशः पार्वत्या बलिविजयकालेऽपि हरिणा 
विधात्रा संसृष्टावुरगपतिना क्षोणिधरणे 
नरैः सिद्धौ मुक्तौ त्रिभुवनजये पुष्पधनुषा॥२१॥

अयं सुप्रासादे सुर इव निजानंदभुवने 
महान् श्रीमानाद्यो लघुतरगृहे रंकसदृशः।
शिवद्वारे द्वाःस्थो नृप इव सदा भूपतिगृहे 
स्थितो भूत्वोमांके शिशुगणपतिर्लालनपरः॥२२॥

अमुष्मिन्संतुष्टे गजवदन एवापि विबुधे 
ततस्ते संतुष्टास्त्रिभुवनगताः स्युर्बुधगणाः।
दयालुर्हेरंबो न च भवति यस्मिंश्च पुरुषे 
वृथा सर्वं तस्य प्रजननमतः सांद्रतमसि॥२३॥

बरेण्यो भूशुंडिर्भृगुगुरुकुजा मुद्गलमुखा 
ह्यपारास्तःद्भक्ता जपहवनपूजास्तुतिपराः।
गणेशोऽयं भक्तप्रिय इति च सर्वत्र गदितं 
विभक्तिर्यत्रास्ते स्वयमपि सदा तिष्ठति गणः॥२४॥

मृदः काश्चिद्धातोश्छदविलिखिता वापि दृषदः 
स्मृता व्याजान्मूर्तिः पथि यदि बहिर्येन सहसा।
अशुद्धोऽद्धा द्रष्टा प्रवदति तदाह्वां गणपतेः 
श्रुत्वा शुद्धा मर्त्यो भवति दुरिताद्विस्मय इति॥२५॥

बहिर्द्वारस्योर्ध्वं गजवदनवर्ष्मेंधनमयं 
प्रशस्तं वा कृत्वा विविधकुशलैस्तत्र निहितम्।
प्रभावात्तन्मूर्त्या भवति सदनं मंगलमयं 
विलोक्यानंदस्तां भवति जगतो विस्मय इति॥२६॥

सिते भाद्रे मासे प्रतिशरदि मध्याह्नसमये 
मृदो मूर्तिं कृत्वा गणपतितिथौ ढुंढिसदृशीम्।
समर्चत्युत्साहः प्रभवति महान् सर्वसदने 
विलोक्यानंदस्तां प्रभवति नृणां विस्मय इति॥२७॥

तथा ह्येकः श्लोको वरयति महिम्नो गणपतेः 
कथं स श्लोकेडस्मिन् स्तुत इति भवेत्संप्रपठिते।
स्मृतं नामास्यैकं सकृदिदमनंताह्नयसमं 
यतो यस्यैकस्य स्तवनसदृशं नान्यदपरम्॥२८॥

गजवदन विभो यद्वर्णितं वैभवं ते 
त्विह जनुपि ममेत्थं चारु तद्दर्शयाशु।
त्वमसि च करुणायाः सागरः कृत्स्नदाता-
प्यति तव भृतकोऽहं सर्वदा चिंतकोऽस्मि॥२९॥

सुस्तोत्रं प्रपठतु नित्यमेतदेव 
स्वानंदं प्रति गमनेऽप्ययं सुमार्गः।
संचिन्त्यं स्वमनसि तत्पदारविन्दं 
स्थाप्याग्रे स्तवनफलं नतीः करिष्ये॥३०॥

गणेशदेवस्य माहात्म्यमेतद् 
यः श्रावयेद्वापि पठेच्च तस्य।
क्लेशा लयं यांति लभेच्च शीघ्रं 
स्त्रीपुत्रविद्यार्थगृहं च मुक्तिम्॥३१॥

इति श्रीपुष्पदन्तविरचितं श्रीगणेशमहिम्नः स्तोत्रं संपूर्णम्।
