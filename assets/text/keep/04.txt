योगशान्तिज्ञानप्रदं गणेशस्तोत्रम् 

श्रीगणेशाय नमः॥

सनकाद्या ऊचुः॥

धन्योडसि नृपशार्दूल बुद्धिस्ते परमाद्भुता।
निर्वेदं राजभोगेभ्यः संप्राप्तः पृथुलश्रवाः॥१॥

योगशांतिमयं पूर्णं गणेशं विद्धि भूमिप।
तं भजस्व महाभक्त्या तया शांतिं गमिष्यसि॥२॥

एकदा स्म वयं सर्वे संगताः शंकरालयम्॥
वटमूले समासीनं पश्यामो ध्यानसंस्थितम्॥३॥

तं प्रणम्य स्थिताः सर्वे वयं विनयसंस्थिताः।
स्तोत्रैस्तं बोधयन्तश्च बुबोध वै शिवस्ततः॥४॥

त्यक्त्वा ध्यानं गणेशाय नमो वदतमादरात्।
श्रुत्वा भ्रान्ता वयं तस्मै पृच्छामः संशयान्विताः॥५॥

कोऽसौ गणाधिपः स्वामिन्नमसि त्वं कथं प्रभो।
शिवः सहजरूपस्त्वं स्वाधीनः सततं मतः॥६॥

अस्माकं वचनं श्रुत्वा शिवो हर्षसमन्वितः।
जगाद ज्ञानमाद्यं यद्गाणपत्यं स शांतिदम्॥७॥

श्रीशिव उवाच। 

ब्रह्म यत्कथ्यते वेदैः कथं तत्र प्रवर्तते।
स्वाधीनं सहजं विप्रापराधीनं त्रिधाभवम्॥८॥

कर्मयोगादिभेदेन वेदेषु वेदवादिभिः।
नानाविधं वर्णितं यद् ब्रह्म तन्माययान्वितम्॥९॥

कर्मणां सकलानां संयोगो ब्रह्मणि जायते।
तेन कर्मात्मकं ब्रह्म तदज्ञानादिकं मतम्॥१०॥

समूहात्मकशब्दश्च गण इत्यभिधीयते।
बाह्यान्तरादिभेदेनासंयोगे समूहो मतः॥११॥

अन्नप्राणादिकाः शब्दा ब्रह्मणो वाचका मताः।
ते सर्वे गणरूपाश्व तेषां स्वामी गणेश्वर॥१२॥

संयोगाऽयोगकाद्या ये नाना योगा मता बुधै:।
योगानां योगरूपोऽयं गणेशो नात्र संशयः॥१३॥

गणो योगात्मकः प्रोक्तस्तस्मात्तस्य गणा वयम्।
योगरूपं विशेषेण नमामो भक्तिसंयुता:॥१४॥

माया विघ्नात्मिका प्रोक्ता भ्रांतिदा बिम्बभावतः।
ता जयन्ति जना ईशा विघ्नराजस्य सेवया॥१५॥

भवन्ति ते ब्रह्मभूता योगीन्द्रा गाणपाः स्मृताः।
अह गणेशरूपो वै भिन्नं मायामयं मतम्॥१६॥

चित्तं पंचविधं प्रोक्तं सा बुद्धिर्विविधात्मिका।
तत्रैश्वर्यं च यत्प्रोक्तं सिद्धिः सा परमाद्भुता॥१७॥

तत्र यद् बिम्बभावेन गणेशः प्रतितिष्ठति।
मायाभ्यां मोहितोऽत्यन्तं सर्वत्रासौ विराजते॥१८॥

बिम्बभावं परित्यज्य गणेशस्यैव सेवया। 
पंचधा चित्तमुत्सृज्य स्वयं चिन्तामणिर्भवेत्॥१९॥

गणेशोऽहं यदा विप्रास्तदा कुत्र प्रवर्तते।
संयोगो मे तथा योगः शांतियोगं लभेत्ततः॥२०॥

न भिन्नोऽहं कदा तस्माद्गणेशान्नात्र संशयः।
योगीन्द्रः शांतियोगेन ब्रह्मभूतो भविष्यति॥२१॥

एतदेव मदीयं यद्गुह्य ध्यान प्रकीर्तितम्।
अतो गणेशदासोडहं तं नमामि सदा द्विजाः॥२२॥

एवमुक्त्वा महायोगी विरराम स शंकरः।
उच्छिन्नसंशया जाताः सनकाद्या वयं नृप॥२३॥

विचरामो महीमेतां स्वर्गेपु विवरेषु च।
योगमार्गेण योगीशा गाणपत्यस्वभावतः॥२४॥

गणेशदर्शने जाता लालसा वयमादरात्।
तस्मिन्काले गणाधीशः कश्यपस्यात्मजोड्भवत्॥२५॥

काशी राजो महाभक्तो गाणपत्यपरायणः।
तस्य गृहे गतो देवः स्वकीयाचार्यसाधनात्॥२६॥

दर्शनार्थं वयं तत्र गताः काश्यां महामते।
दर्शयामो गणेशं स्म ब्रह्मचारिस्वरूपिणम्॥२७॥

तं प्रणम्य वयं राजन् स्थिता भक्त्या समन्विताः।
बालरूपधरं देवं स्तुमः स्म बालयूथगम्॥२८॥

सनकाद्या ऊचुः

नमो विनायकायैव कश्यपप्रियसूनवे।
अदितेर्जठरोत्पन्न ब्रह्मचारिन्नमोऽस्तु ते॥२९॥

गणेशाय सदा मायाधाराय तद्विवर्जित।
भक्त्यधीनाय वै तुभ्यं हेरब्माय नमो नमः॥३०॥

तद् ब्रह्म शाश्वतं देव ब्रह्मणां पतिरंजसा।
योगायोगदिभेदेन क्रीडसे नात्र संशयः॥३१॥

आदिमध्यान्तरूपस्त्वं प्रकृतिः पुरुषस्तथा।
नादानंदौ च सूक्ष्मस्त्वं स्थूलरूपो भवान् प्रभो॥३२॥

सुरासुरमयः साक्षान्नरनागस्वरूपधृक्।
जलस्थलादिभेदेन शोभसे त्वं गजानन॥३३॥

सर्वेभ्यो वर्जितस्त्वं वै मायाहीनः स्वरूपधृक्। 
मायामायिकरूपश्च को जानाति गतिं पराम्॥३४॥

कथं स्तुमो गणाधीशं योगाकारमयं सदा॥
देवा न शंभुमुख्याश्च शक्ताः स्तोतुं कदाचन॥३५॥

वयं धन्या वयं धन्या येन प्रत्यक्षतां गतः।
अस्माकं योगिनां ढुण्ढे कुलदेवस्त्वमंजसा॥३६॥

इत्युक्त्वा मौनमास्थाय ननाम दण्डवच्च तम्।
उवाच नो गणाधीशो भक्तिभावनियंत्रितः॥३७॥

विनायक उवाच।

भवद्भिर्यत्कृतं स्तोत्रं मदीयं योगशान्तिदम्।
भविष्यति महाभागाः पठतः शृण्वतः सदा॥३८॥

यं यमिच्छति तं तं वै दास्यामि स्तोत्रभावतः।
भवन्तो गाणपत्याश्च भविष्यथ यथा शिवः॥३९॥

एवमुक्त्वा स्वयं बालश्चिक्रीड प्राकृतो यथा। 
बालकैः सह योगात्मा काश्यपः पूर्ववन्नृप॥४०॥

वयं काशीपते राजन् दर्शनार्थं गतास्ततः॥
तेनापि मानिताः सम्यक् भुक्त्वा च स्वपदे पुनः॥४१॥

एतत्ते कथितं सर्वं योगशांतिमयं महत्।
ज्ञानं पूर्णं गणेशाख्यं तं भजस्व गणाधिपम्॥४२॥

इति श्रीमुद्गलपुराणान्तर्गतं गणेशस्तोत्रं समाप्तम्॥
