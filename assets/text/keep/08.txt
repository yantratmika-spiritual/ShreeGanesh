गणेशबाह्यपूजा 

श्रीगणेशाय नमः॥

ऐल उवाच॥

बाह्यपूजां वद विभो गृत्समदप्रकीर्तिताम्।
येन मार्गेण विघ्नेशं भजिष्यसि निरंतरम्॥१॥

गार्ग्य उवाच॥

आदौ च मानसीं पूजां कृत्वा गृत्समदो मुनिः।
बाह्यां चकार विधिवत्तां शृणुष्व सुखप्रदाम्॥२॥

हृदि ध्यात्वा गणेशानं परिवारादिसंयुतम्।
नासिकारंध्रमार्गेण त बाह्यांगं चकार ह॥३॥

आदौ वैदिकमंत्रं स गणानां त्वेति संपठन्।
पश्चाच्छ्लोकं समुच्चार्य पूजयामास विघ्नपम्॥४॥

गृत्समद उवाच॥

चतुर्बाहुं त्रिनेत्रं च गजास्यं रक्तवर्णकम्।
पाशांकुशादिसंयुक्तं मायायुक्तं प्रचिंतयेत्॥५॥

आगच्छ ब्रह्मणां नाथ सुरासुरवरार्चित।
सिद्धिबुद्ध्यादिसंयुक्त भक्तिग्रहणलालस॥६॥

कृतार्थोऽहं कृतार्थोऽहं तवागमनतः प्रभो।
विघ्नेशानुगृहीतोऽहं सफलो मे भवोऽभवत्॥७॥

रत्नसिंहासनं स्वामिन् गृहाण गणनायक।
तत्रोपविश्य विघ्नेश रक्ष भक्तान्विशेषतः॥८॥

सुवासिताभिरद्भिश्च पादप्रक्षालनं प्रभो।
शीतोष्णाम्भः करोमि ते गृहाण पाद्यमुत्तमम्॥९॥

सर्वतीर्थाहृतं तोयं सुवासितं सुवस्तुभिः।
आचमनं च तेनैव कुरुष्व गणनायक॥१०॥

रत्नप्रवालमुक्ताद्यैरनर्घ्यैः संस्कृतं प्रभो।
अर्घ्यं गृहाण हेरंब द्विरदानन तोपकम्॥११॥

दधिमधुघृतैर्युक्तं मधुपर्कं गजानन।
गृहाण भावसंयुक्तं मया दत्त नमोडस्तु ते॥१२॥

पाद्ये च मधुपर्के च स्नाने वस्त्रोपधारणे।
उपवीते भोजनांते पुनराचमनं कुरु॥१३॥

चंपकाद्यैर्गणाध्यक्ष वासितं तैलमुत्तमम्।
अभ्यंगं कुरु सर्वेश लंबोदर नमोडस्तु ते॥१४॥

यक्षकर्दम काद्यैश्व विघ्नेश भक्तवत्सल।
उद्वर्तनं कुरुष्व त्वं मया दत्तैर्महाप्रभो॥१५॥

नानातीर्थजलैर्ढुंढे सुखोष्णभावरूपकैः।
कमंडलूदवै: स्नानं कुरु ढुंढे समर्पितैः॥१६॥

कामधेनुसमद्भूतं पयः परमपावनम्।
तेन स्नानं कुरुष्व त्वं हेरंब परमार्थवित्॥१७॥

पंचामृतानां मध्ये तु जलैः स्नानं पुनः पुनः।
कुरु त्वं सर्वतीर्थेभ्यो गङ्गादिभ्यः समाहृतैः॥१८॥

दधि धेनुपयोद्भूतं मलापहरणं परम्।
गृहाण स्नानकार्यार्थं विनायक दयानिधे॥१९॥

धेनुदुग्धोद्भवं ढुंढे घृतं संतोषकारकम्।
महामलापद्यातार्थं तेन स्नानं कुरु प्रभो॥२०॥

सारघं संस्कृतं पूर्णं मधु मधुरसोद्भवम्।
गृहाण स्नानकार्यार्थं विनायक नमोडस्तु ते॥२१॥

इक्षुदण्डसमुद्भूतां शर्करां मलनाशिनीम्।
गृहाण गणनाथ त्वं तया स्नानं समाचर॥२२॥

यक्ष कर्दमकाद्यैश्च स्नानं कुरु गणेश्वर।
अंत्यं मलहरं शुद्धं सर्वसौगंध्यकारकम्॥२३॥

ततो गंधाक्षतादींश्च दूर्वांकुरान् गजानन।
समर्पयामि स्वल्पांस्त्वं गृहाण परमेश्वर॥२४॥

ब्रह्मणस्पत्यसूक्तैश्च ह्येकविंशतिवारकैः।
अभिषेकं करोमि ते गृहाण द्विरदानन॥२५॥

तत आचमनं देव सुवासितजलेन च।
कुरुष्व गणनाथ त्वं सर्वतीर्थभवेन वै॥२६॥

वस्त्रयुग्मं गृहाण त्वमनर्घ्यं रक्तवर्णकम्।
लोकलज्जाहरं चैव विघ्ननाथ नमोऽस्तु ते॥२७॥

उत्तरीयं सुचित्रं वै नभस्तारांकितं यथा।
गृहाण सर्वसिद्धीश मया दत्त सुभक्तितः॥२८॥

उपवीतं गणाध्यक्ष गृहाण च ततः परम्।
त्रैगुण्यमयरूपं तु प्रणवग्रंथिबंधनम्॥२९॥

ततः सिंदूरकं देव गृहाण गणनायक।
अंगलेपनभावार्थं सदानंदविवर्धनम्॥३०॥

नानाभूषणकानि त्वमंगेषु विविधेषु च।
भासुरस्वर्णरत्नैश्च निर्मितानि गृहाण भो॥३१॥

अष्टगंधसमायुक्तं गंधं रक्तं गजानन।
द्वादशांगेषु ते ढुंढे लेपयामि सुचित्रवत्॥३२॥

रक्तचंदनसंयुक्तानथ वा कुंकुमैर्युतान्।
अक्षतान् विघ्नराज त्वं गृहाण भालमंडले॥३३॥

चंपकादिसुवृक्षेभ्यः संभूतानि गजानन।
पुष्पाणि शमीमंदारदूर्वादीनि गृहाण च॥३४॥

दशांगं गग्गुलुं धूपं सर्वसौरभकारकम्।
गृहाण त्वं मया दत्तं विनायक महोदर॥३५॥

नानाजातिभवं दीपं गृहाण गणनायक।
अज्ञानमलजं दोषं हरंतं ज्योतिरूपकम्॥३६॥

चतुर्विधान्नसंपन्नं मधुरं लड्डकादिकम्।
नैवेद्यं ते मया दत्तं भोजनं कुरु विघ्नप॥३७॥

सुवासितं गृहाणेदं जलं तीर्थसमाहृतम्।
भुक्तिमध्ये च पानार्थं देवदेवेश ते नम:॥३८॥

भोजनांते करोद्वर्तं यक्षकर्दमकेन च।
कुरुष्व त्वं गणाध्यक्ष पिब तोयं सुवासितम्॥३९॥

दाडिमं खर्जुरंः द्राक्षां रंभादीनि फलानि वै।
गृहाण देवदेवेश नानामधुरकाणि तु॥४०॥

अष्टाङ्गं देव तांबूलं गृहाण मुखवासनम्।
असकृद्विघ्नराज त्वं मया दत्तं विशेषतः॥४१॥

दक्षिणां कांचनाद्यां तु नानाधातुसमुद्भवाम्।
रत्नाद्यैः संयुतां ढुंढे गृहाण सकलप्रिय॥४२॥

राजोपचारकाद्यानि गृहाण गणनायक।
दानानि तु विचित्राणि मया दत्तानि विघ्नप॥४३॥

तत आभरणं तेऽहमर्पयामि विधानतः।
विविधैरुपचारैश्च तेन तुष्टो भव प्रभो॥४४॥

ततो दूर्वांकुरान् ढुंढे एकविंशतिसंख्यकान्।
गृहाण कार्यसिद्ध्यर्थं भक्तवात्सल्यकारणात्॥४५॥

नानादीपसमायुक्तं नीरांजनं गजानन।
गृहाण भावसंयुक्तं सर्वाज्ञानादिनाशन॥४६॥

गणानां त्वेति मंत्रस्य जपं साहस्रकं परम्।
गृहाण गणनाथ त्वं सर्वसिद्धिप्रदो भव॥४७॥

आर्तिक्यं च सुकर्पूरं नानादीपमयं प्रभो।
गृहाण ज्योतिषां नाथ तथा नीराजयाम्यहम्॥४८॥

पादयोस्ते तु चत्वारि नाभौ द्वे वदने प्रभो।
एकं तु सप्तवारं वै सर्वांगेषु निरंजनम्॥४९॥

चतुर्वेदभवैर्मंत्रैर्गाणपत्यैर्गजानन।
मंत्रितानि गृहाण त्वं पुष्पपत्राणि विघ्नप॥५०॥

पंचप्रकारकैः स्तोत्रैर्गाणपत्यैर्गणाधिप।
स्तौमि त्वां तेन संतुष्टो भव भक्तिप्रदायक॥५१॥

एकविंशतिसंख्यं वा त्रिसंख्यं वा गजानन।
प्रादक्षिण्यं गृहाण त्वं ब्रह्मन् ब्रह्मेशभावन॥५२॥

साष्टांगां प्रणतिं नाथ एकविंशतिसंमिताम्।
हेरंब सर्वपूज्य त्वं गृहाण तु मया कृताम्॥५३॥

न्यूनातिरिक्तभावार्थं किंचिद्दुर्वांकुरान्प्रभो।
समर्पयामि तेन त्वं सांगां पूजां कुरुष्व ताम्॥५४॥

त्वया दत्तं स्वहस्तेन निर्माल्यं चिंतयाम्यहम्।
शिखायां धारयाम्येव सदा सर्वप्रदं च तत्॥५५॥

अपराधानसंख्यातान् क्षमस्व गणनायक।
भक्तं कुरु च मां ढुंढे तव पादप्रियं सदा॥५६॥

त्वं माता त्वं पिता मे वै सुहृत्संबंधिकादयः।
त्वमेव कुलदेवश्च सर्वं त्वं मे न संशयः॥५७॥

जाग्रत्स्वप्नसुषुप्तिभिर्देहवाङ्मनसैः कृतम्।
सांसर्गिकेण यत्कर्म गणेशाय समर्पये॥५८॥

बाह्यं नानाविधं पापं मंहोग्रं तल्लयं व्रजेत्।
गणेशपादतीर्थस्य नस्तके धारणत्किल॥५९॥

पादोदकं गणेशस्य पीतं मर्त्येण तत्क्षगात।
सर्वांतर्गतजं पापं नश्यति गणनातिगम्॥६०॥

गणेशोच्छिष्टगंधं तु द्वादशांगेषु चर्चयेत्।
गणेशतुल्यरूपः स दर्शनात्सर्वपापहा॥६१॥

यदि गणेशपूजादौ गंधभस्मादिकं चरेत्।
अथवोच्छिष्टगंधं तु नो चेत्तत्र तिधिं चरेत्॥६२॥

द्वादशांगेषु विघ्नेशं नाममंत्रेण चार्चयेत्।
तेन सोऽपि गगेशेन समो भवति भूतले॥६३॥

आदौ गणेश्वरं मूर्ध्नि ललाटे विघ्ननायकम्।
दक्षिणे कर्णमूले तु वक्रतुंड समर्चयेत्॥६४॥

वामे कर्णस्य मूले वै चैकदंतं समर्चयेत्।
कंठे लंबोदरं देवं हृदि चिंतामणिं तथा॥६५॥

बाहौ दक्षिणके चैव हेरंबं वामबाहुके।
विकटं नाभिदेशे तु विघ्ननाथं समर्चयेत्॥६६॥

कुक्षौ दक्षिणगायां तु मयूरेशं समर्चयेत्।
वामकुक्षौ गजास्यं वै पृष्ठे स्वानंदवासिनम्॥६७॥

सर्वांगलेपनं शस्तं चित्रितं चाष्टगंधकैः।
गाणेशानां विशेषेण सर्वभद्रस्य कारणात्॥६८॥

ततोच्छिष्टं तु नैवेद्यं गणेशस्य भुनज्म्यहम्।
भुक्तिमुक्तिप्रदं पूर्णं नानापापनिकृन्तनम्॥६९॥

गणेशस्मरणेनैव करोमि कालखंडनम्।
गाणपत्यैश्च संवासः सदाऽस्तु मे गजानन॥७०॥

गार्ग्य उवाच॥

एवं गृत्समदश्चैव चकार बाह्यपूजनम्।
त्रिकालेषु महायोगी सदा भक्तिसमन्वितः॥७१॥

तथा कुरु महीपाल गाणपत्यो भविष्यसि।
तथा गृत्समदः साक्षात्तथा त्वमपि निश्चितम्॥७२॥

इति श्रीमदान्त्ये मुद्गलपुराणे गणेशबाह्यपूजा समाप्ता॥
