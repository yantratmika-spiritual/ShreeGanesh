ढुण्ढिराजभुजंगप्रयातस्तोत्रम्

उमाङ्गोद्भवं दन्तिवक्त्रं गणेशं
भजे कङ्कणैः शोभितं धूम्रकेतुम्।
गले हारमुक्तावलीशोभितं तं
नमो ज्ञानरूपं गणेशं नमस्ते॥१॥

गणेशैकदन्तं शुभं सर्वकार्ये
स्मरन् मन्मुखं ज्ञानदं सर्वसिद्धिम्।
मनश्चिन्तितं कार्यसिद्धिर्भवेत्तं
नमो बुद्धिकल्पं गणेशं नमस्ते॥२॥

कुठारं धरन्तं कृतं विघ्नराजं
चतुर्भिर्मखैरेकदन्तैकवर्णम्।
इदं देवरूपं गणं सिद्धिनाथं
नमो भालचन्द्रं गणेशं नमस्ते॥३॥

शिरःसिन्दुरं कुङ्कुमं देहवर्णं
शुभैभादिकं प्रीयते विघ्नराजम्।
महासङ्कटच्छेदने धूम्रकेतुं
नमो गौरिपुत्रं गणेशं नमस्ते॥४॥

तथा पातकं छेदितुं विष्णुनामं
तथा ध्यायतां शंकरं पापनाशम्।
यथा पूजितं षण्मुखं शोकनाशं
नमो विघ्ननाशं गणेशं नमस्ते॥५॥

सदा सर्वदा ध्यायतामेकदन्तं
सदा पूजितं सिन्दुरारक्तपुष्पैः।
सदा चर्चितं चन्दनैः कुङ्कुमाक्तं
नमो ज्ञानरूपं गणेशं नमस्ते॥६॥

नमो गौरिदेह-मलोत्पन्न तुभ्यं
नमो ज्ञानरूपं नमः सिद्धिपं तम्।
नमो ध्यायतामर्चतां बुद्धिदं तं
नमो गौर्यपत्यं गणेशं नमस्ते॥७॥

भुजङ्गप्रयातं पठेद् यस्तु भक्त्या
प्रभाते नरस्तन्मयैकाग्रचित्तः।
क्षयं यान्ति विघ्ना दिशः शोभयन्तं
नमो ज्ञानरूपं गणेशं नमस्ते॥८॥
