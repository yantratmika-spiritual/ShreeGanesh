गणेशकवचम् 

श्रीगणेशाय नमः॥

गौर्युवाच॥

एषोऽतिचपलो दैत्यान्बाल्येऽपि नाशयत्यहो। 
अग्रे किं कर्म कर्तेति न जाने मुनिसत्तम॥१॥

दैत्या नानाविधा दुष्टाः साधुदेवद्रुहः खलाः। 
अतोऽस्य कंठे किंचित्त्वं रक्षार्थ बद्धुमर्हसि॥२॥

मुनिरुवाच।

ध्यायेत्सिंहगतं विनायकममुं दिग्बाहुमाद्ये युगे 
त्रेतायां तु मयूरवाहनममुं षड्बाहुकं सिद्धिदम्। 
द्वापारे तु गजाननं युगभुजं रक्तांगरागं विभुं 
तुर्ये तु द्विभुजं सितांगरुचिरं सर्वार्थदं सर्वदा॥३॥

विनायकः शिखां पातु परमात्मा परात्परः। 
अतिसुंदरकायस्तु मस्तकं सुमहोत्कटः॥४॥

ललाटं कश्यपः पातु भ्रूयुगं तु महोदरः 
नयने भालचंद्रस्तु गजास्यस्त्वोष्ठपल्लवौ॥५॥

जिह्वां पातु गणक्रीडश्चिबुकं गिरिजासुतः।
वाचं विनायकः पातु दंतान् रक्षतु विघ्नहा॥६॥

श्रवणौ पाशपाणिस्तु नासिकां चिंतितार्थदः।
गणेशस्तु मुखं कंठं पातु देवो गणंजयः॥७॥

स्कंधौ पातु गजस्कंधः स्तनौ विघ्नविनाशनः। 
हृदयं गणनाथस्तु हेरंबो जठरं महान्॥८॥

धराधरः पातु पार्श्वौ पृष्ठं विघ्नहरः शुभः। 
लिंगं गुह्यं सदा पातु बक्रतुंडो महाबलः॥९॥

गणक्रीडो जानुजंघे ऊरू मङ्गलमूर्तिमान्। 
एकदंतो महाबुद्धिः पादौ गुल्फौ सदाऽवतु॥१०॥

क्षिप्रप्रसादनो बाहू पाणी आशाप्रपूरकः 
अंगुलीश्च नखान्पातु पद्महस्तोऽरिनाशनः॥११॥

सर्वांगानि मयूरेशो विश्वव्यापी सदाऽवतु।
अनुक्तमपि यत्स्थानं धूम्रकेतुः सदाऽवतु॥१२॥

आमोदस्त्वग्रतः पातु प्रमोदः पृष्ठतोऽवतु 
प्राच्यां रक्षतु बुद्धीश आग्नेय्यां सिद्धिदायकः॥१३॥

दक्षिणस्यामुमापुत्रो नैर्ऋत्यां तु गणेश्वरः।
प्रतीच्यां विघ्नहर्ताऽव्याद्वायव्यां गजकर्णकः॥१४॥

कौबेर्यों निधिपः पायादीशान्यामीशनंदनः। 
दिवाऽव्यादेकदंतस्तु रात्रौ संध्यासु विघ्नहृत्॥१५॥

राक्षसासुरवेतालग्रहभूतपिशाचतः। 
पाशांकुशधरः पातु रजःसत्त्वतमःस्मृतिः॥१६॥

ज्ञानं धर्मं च लक्ष्मीं च लज्जां कीर्तिं तथा कुलम्। 
वपुर्धनं च धान्यं च गृहान् दाराः सुतान् सखीन्। १७॥

सर्वायुधधरः पौत्रान् मयूरेशोऽवतात्सदा। 
कपिलोऽजाविकं पातु गजाश्वान्विकटोऽवतु॥१८॥

भूर्जपत्रे लिखित्वेदं यः कंठे धारयेत्सुधीः। 
न भयं जायते तस्य यक्षरक्षःपिशाचतः॥१९॥

त्रिसंध्यं जपते यस्तु वज्रसारतनुर्भवेत्। 
यात्राकाले पठेद्यस्तु निर्विघ्नेन फलं लभेत्॥२०॥

युद्धकाले पठेद्यस्तु विजयं प्राप्नुयाद्द्रुतम्। 
मारणोच्चाटनाकर्षस्तंभमोहनकर्मणि॥२१॥

सप्तवारं जपेदेतद्दिनानामेकविंशतिम्। 
तत्तत्फलमवाप्नोति साधको नात्र संशयः॥२२॥

एकविंशतिवारं च पठेत्तावद्दिनानि यः। 
कारागृहगतं सद्यो राज्ञा वध्यं च मोचयेत्॥२३॥

राजदर्शनवेलायां पठेदेतत्त्रिवारतः।
स राजानं वशं नीत्वा प्रकृतीश्च सभां जयेत्॥२४॥

इदं गणेशकवचं कश्यपेन समीरितम्। 
मुद्गलाय च तेनाथ मांडव्याय महर्षये॥२५॥

मह्यं स प्राह कृपया कवचं सर्वसिद्धिदम्। 
न देयं भक्तिहीनाय देयं श्रद्धावते शुभम्॥२६॥

यस्यानेन कृता रक्षा न बाधा तस्य भवेत्कचित्। 
राक्षसासुरवेतालदैत्यदानवसंभवा॥२७॥

इति श्रीगणेशपुराणे गणेशकवचं संपूर्णम्। 
