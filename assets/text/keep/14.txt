महागणपतिस्तोत्रम् 

श्रीगणेशाय नमः।

योगं योगविदां विधूतविविधव्यासंगशुद्धा शय-
प्रादुर्भूतसुधारसप्रसृमरध्यानास्पदाध्यासिनाम्।
आनंदप्लवमानबोधमधुरामोदच्छटामेदुरं 
तं भूमानमुपास्महे परिणतं दंतावलास्यात्मना॥१॥

तारश्रीपरशक्तिकामवसुधारूपानुगं यं विदु:
तस्मैस्तात्प्रणतिर्गणाधिपतये यो रागिणाभ्यर्थ्यते।
आमन्त्र्य प्रथमं वरेति वरदेत्यार्तेन सर्वं जनं 
स्वामिन्मे वशमानयेति सततं स्वाहादिभिः पूजितः॥२॥

कल्लोलांचलचुंबितांबुदतताविक्षुद्रवांभोनिधौ 
द्वीपे रत्नमये सुरद्रुमवनामोदैकमेदस्विनि।
मूले कल्पतरोर्महामणिमये पीठेऽक्षरांभोरुहे 
षट्कोणाकलितत्रिकोणरचनासत्कर्णिके डमुं भजे॥३॥

चक्रप्रासरसालकार्मुकगदासद्वीजपूरद्विज-
व्रीह्यग्रोत्पलपाशपंकजकरं शुंडाग्रजाग्रद्धटम्।
आश्लिष्टं प्रियया सरोजकरया रत्नस्फुरद्भूपया 
माणिक्यप्रतिमं महागणपतिं विश्वेशमाशास्महे॥४॥

दानांभःपरिमेदुरप्रसृमरव्यालंबिरोलंबभृत्
सिंदूरारुणगंडमंडलयुगव्याजात्प्रशस्तिद्वयम्।
त्रैलोक्ये ष्टविधानवर्णसुभगं यः पद्मरागोपमं 
धत्ते स श्रियमातनोतु सततं देवो गणानां पतिः॥५॥

भ्राम्यन्मंदरघूर्णनापरवशक्षीराब्धिवीचिंच्छटा-
सच्छायाश्चलचामरव्यतिकरश्रीगर्वसर्वंकपाः।
दिक्कांताघनसारचंदनरसासाराः श्रयंतां मनः 
स्वच्छंदप्रसर्रलिप्तवियतो हेरंबदंतत्विपः॥६॥

मुक्ताजालक रंबितप्रविकसन्माणिक्यपुंजच्छटा-
कांताः कंबुकदंबचुंबितघनांभोजप्रवालोपमाः।
ज्योत्स्नापूरतरंगमंथरतरत्संध्यावयस्याश्चिरं 
हेरंबस्य जयंति दंतकिरणाकीर्णाः शरीरत्विपः॥७॥

शुंडाग्राकलितेन हेमकलशेनावर्जितेन क्षरन्-
नानारत्नचयेन साधकजनान्संभावयन् कोटिशः।
दानामोदविनोदलुब्धमधुपप्रोत्सारणाविर्भवत्-
कर्णान्दोलनखेलनो विजयते देवो गणग्रामणीः॥८॥

हेरंबं प्रणमामि यस्य पुरतः शांडिल्यमूले श्रिया।
बिभ्रंत्याम्बुरुहे समं मधुरिपुस्ते शंखचक्रे वहन्।
न्यग्रोधस्य तले सहाद्रिसुतया शंभुस्तथा दक्षिणे 
बिभ्राणः परशुं त्रिशूलमितया पाशांकुशाभ्यां सह॥९॥

पश्चात्पिप्पलमाश्रितो रतिपतिर्देवस्य रत्योत्पले 
बिभ्रत्या सममैक्षवं धनुरिपून्पौष्पान्वहन्पंच च।
वामे चक्रगदाधरः स भगवान्क्रोडः प्रियङ्गोस्तले 
हस्तोद्यच्छुकशालिमंजरिकया देव्या धरण्या सह॥१०॥

षट्कोणाश्रिषु षट्सु पड्गजमुखाः पाशांकुशाभीवरान्-
बिभ्राणाः प्रमदासखाः पृथमहाशोणाश्मपुंजत्विषः।
आमोदः पुरतः प्रमोदसुमुखौ तं चाभितो दुर्मुखः 
पश्चात् पार्श्वगतोऽस्य विघ्न इति यो यो विघ्नकर्तेति च॥११॥

आमोदादिगणेश्वरप्रियतमास्तत्रैव नित्यं स्थिताः 
कांताश्लेषरसज्ञमंथरदृशः सिद्धिः समृद्धिस्ततः।
कांतिर्या मदनावतीत्यपि तथा कल्पेषु या गीयते 
साऽन्या यापि मदद्रवा तदपरा द्राविण्यमू: पूजिताः॥१२॥

आश्लिष्टौ वसुधेत्यथो वसुमती ताभ्या सितालोहितौ 
वर्षन्तौ वसुपार्श्वयोर्विलसतस्तौ शंखपद्मौ निधी।
अंगान्यनवथ मातरश्च परितः शक्रादयोऽब्जाश्रया-
स्तद्वाह्येः कुलिशादयः परपतत्काला नलज्योतिष:॥१३॥

इत्थं विष्णुशिवादितत्त्वतनवे श्रीवक्रतुंडाय हुं-
काराक्षिप्तसमस्तदैत्यपृतनाव्राताय दीप्तत्विषे।
आनंदैकरसावबोधलहरीविध्वस्तसर्वोर्मये 
सर्वत्र प्रथमानमुग्धमहसे तस्मै परस्मै नमः॥१४॥

सेवाहेवाकिदेवासुरनरनिकरस्फारकोटीरको-
टीकोटिव्याटीकमान द्युमणिसममणिश्रेणिभावेणिकानाम्।
राजन्नीराजनश्रीसखचरणनखद्योतविद्योतमान: श्रेयः 
स्थेयः स देयान्मम विमलदृशो बंधुरं सिंधुरास्यः॥१५॥

एतेन प्रकटरहस्यमन्त्रमालागर्भेण स्फुटतरसंविदा स्तवेन।
यः स्तौति प्रचुरतरं महागणेशं तस्येयं भवति वशंवदा त्रिलोकी॥१६॥

इति श्रीमत्परमहंसपखाजकाचार्यवर्यश्रीराघवचैतन्यविरचितं महागणपतिस्तोत्रं समाप्तम्॥
